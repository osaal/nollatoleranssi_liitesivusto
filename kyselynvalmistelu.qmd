# Kyselyn valmistelu {#sec-kyselynvalmistelu}

## Kyselylomakkeen suunnittelutyöpaja 16.1.2024 {#sec-kyselynvalmistelu-suunnittelutyopaja}

Hanketiimi kokoontui 16.1.2024 suunnittelutyöpajaan määritelläksemme kyselylomakkeen yleismuodon sekä kohderyhmät ja yhteydenottomenetelmät.

Päädyimme seuraaviin toteamuksiin ja suunnitteluohjeisiin:

-   Taustatietoja tulisi kerätä harkiten tutkimusasetelman sensitiivisyyden takia. Tunnistimme sukupuolen, ammattiryhmän, työnkuvan ja työuran pituuden tärkeinä taustamuuttujina aikaisemmasta tutkimuksesta.

-   Kysymysasettelut tulisivat olla mahdollisimman yksiselitteisiä. Epäasiallisen kohtelun kokemusten kohdalla mittausaika tulisi rajata muistiharhan lieventämiseksi.

-   Kyselyn pääaiheina olisi yleisyys, muodot, tekokonteksti, vaikutukset, tekijätaho sekä toimenpiteet.

-   Yhteydenottomenetelmiä ei voitu määritellä ennen tarkempaa kohderyhmärajausta.

## Kyselylomakkeen ensimmäinen vedos {#sec-kyselynvalmistelu-ensimmainenvedos}

Tutkimushankkeen kyselylomakkeen työstäminen alkoi 20.2.2024. Projektipäällikkö vedosti ensimmäisen version lomakkeesta.

Lomakkeen kysymykset rakennettiin aikaisemman tutkimuksen validoitujen kysymysasetelmien perusteella. Kaikki kirjallisuuskatsauksessa löydetyt validoidut mittaristot arvioitiin sopivuudeltaan tutkimushankkeeseen. Tapauskohtaisten epäasiallisen kohtelutilanteiden mittaamisen mittaristoja (esim. *SOAS-RE*-mittaristo) ei käytetty.

Validoitujen mittaristojen jälkeen kehitimme uusia kysymyksiä tutkimuskirjallisuuteen pohjautuen. Useimmat tutkimukset kirjallisuuskatsauksessa keskittyivät asiakkaan aiheuttamiin uhka- ja väkivaltatilanteisiin ensihoitajien näkökulmasta, jolloin kysymykset sovitettiin myös sisäisen epäasiallisen kohtelun näkökulmaan.

Kehittämisen yhteydessä projektipäällikkö tutustui Jäntin ja Nordquistin [-@jäntti2022] kääntämään työpaikkaväkivallan mittaristoon. Tämä mittaristo otettiin epäasiallisen kohtelun määritelmäksi, mutta muutoksilla: lisäsimme vihamielisyyden määritelmän [@alspach2008] ja yhdistimme seksuaalisen häirinnän ja väkivallan yhdeksi mittariksi.

Epäasiallisen kohtelun yleisyyden mittaaminen pohjautui tämän jälkeen tähän kehitettyyn, kuusiulotteiseen epäasiallisen kohtelun määritelmään. Kehitimme jokaiselle ulottuvuudelle tarkentavan mittariston ja määrittelimme mittarit koskemaan erikseen organisaation sisällä tapahtuvaa ja ulkoa tulevaa epäasiallista kohtelua. Tarkentavat mittarit haettiin ensisijaisesti aikaisemmista tutkimuksista.

## Lomakevedoksen läpikäynti {#sec-kyselynvalmistelu-vedoksenlapikaynti}

Hanketiimi kävi projektipäällikön lomakevedoksen läpi kahdessa etäkokouksessa 6.3.-7.3.2024.

Keskustelujen pohjalta teimme seuraavat muutokset kyselylomakkeeseen:

1.  Saatekirjeeseen lisättiin tietoa kyselyn jatkamisesta ja sulkemisesta sekä vastaamisen tärkeydestä.
2.  Esiintymismittareiden vastausvaihtoehdot muutettiin seuraten tutkimuskirjallisuuden suosituksia [@tong2020; @decastellarnau2018]: En kertaakaan, Harvemmin kuin kerran kuukaudessa, Kerran kuukaudessa, Useita kertoja kuukaudessa, Kerran viikossa, Useita kertoja viikossa, Kerran päivässä, Useita kertoja päivässä.
3.  Esiintymistarkennusmittareiden vastausvaihtoehdot muutettiin muotoon "Minä koin" ja "Kollegani koki" selventääksemme tekijän ja kokijan välistä eroa.
4.  Vaikutusmittarit ketjutettiin siten, että mittarit näkyisivät vastaajalle vain, jos hän vastaa kokeneensa vähintään yhden epäasiallisen ja väkivaltaisen kohtelun muodon vähintään harvemmin kuin kerran kuukaudessa.
5.  Lisättiin uusi kysymys vaikutusten pitkäkestoisuudesta vaihtoehdoilla "Päivän verran", "Viikon verran", "Kuukauden verran", "Useamman kuukauden verran" sekä lisävaihtoehdolla "Jatkuu tällä hetkellä".
6.  Muutettiin reaktiomittari virka-avusta muotoon "Hälytin turvallisuusviranomaiset (esim. hätäpuhelu, Virven käyttö)".
7.  Lisättiin uusi kysymys ilmoitusjärjestelmien olemassaolosta vastausvaihtoehdoilla "Kyllä" ja "Ei".
8.  Muutettiin ilmoitusjärjestelmien asennemittaristo muotoon "Ota kantaa seuraaviin väitteisiin oman organisaatiosi ilmoitusjärjestelmästä ja sen käytöstä".
9.  Ketjutettiin ilmoitusjärjestelmien asennemittaristo siten, että mittaristo näkyy vain, jos vastaaja valitsi vaihtoehdon "Kyllä" ilmoitusjärjestelmien olemassaolon kysymyksellä.
    1.  Ketjutus poistettiin myöhemmin kehittämisprosessissa.
10. Työuupumusmittaristo vaihdettiin BAT 12-mittarista BAT 4-mittariin keventääksemme kyselyä.
11. Henkilökohtaisten ominaisuuksien ja ennakkoluulojen mittaristot poistettiin heikon operationalisoinnin takia.
12. Mittaristossa organisaation toimien tietoisuudesta muokattiin eräitä alakysymyksiä.
13. Organisaation toimien koettu hyöty muutettiin muotoon "Mitä vaikutuksia mielestäsi edellä mainituilla toimilla on epäasiallisen kohtelun esiintyvyyteen?".
14. Organisaation toimien koetun hyödyn mittarin vastausvaihtoehdot vaihdettiin 11-pisteiseen liukumittariin. Mittari asetettiin skaalalle `-5, 5`. Skaalan ääripäiden arvoiksi määriteltiin "Erittäin suuri estävä vaikutus" (`-5`), "Ei vaikutusta" (`0`) ja "Erittäin suuri lisäävä vaikutus" (`5`).
    1.  Mittarin vastausvaihtoehtoja muutettiin myöhemmin kehittämisprosessissa.
15. Lisättiin uusi kysymys organisaation ohjeistusten kattavuudesta eri epäasiallisen kohtelun tilanteissa. Alakysymyksiä oli 12 kappaletta vastaten kuusiulotteisen epäasiallisen kohtelun mittaristoa organisaation sisällä sekä ulkopuolella esiintyvillä muuttujilla. Vastausvaihtoehdot olivat "Ohjeistus käsittelee tilannetta selkeästi ja esimerkeillä", "Ohjeistus käsittelee tilannetta jokseenkin selkeästi", "Ohjeistus käsittelee tilannetta ohimennen tai maininnalla", "Ohjeistus ei juurikaan ota huomioon tilannetta", "Ohjeistus ei tunnista tilannetta ollenkaan".
    1.  Kysymys poistettiin myöhemmin kehittämisprosessissa.
16. Organisaatiokuuluvuusmittari muutettiin nelikategoriseksi: Pelastuslaitos, Sopimuspalokunta tai palokuntayhdistys, Pelastusalan valtakunnallinen järjestö (SPEK, SPPL, SSPL, SPAL, Pelastusalan naiset ry), Koulutusorganisaatio.
    1.  Mittaria muutettiin myöhemmin kehittämisprosessissa.
17. Lisättiin uusi kysymys työn rytmityksestä, "Mikä seuraavista kuvaa pelastusalaan osallistumistasi työrytmitystä parhaiten?". Vastausvaihtoehdot olivat: "Töissä virka-aikana kokoaikaisesti", "Kaksi- tai kolmevuorotyö", "Töissä virka-aikana osa-aikaisesti", "Sopimuksenvaraisessa hälytysvalmiudessa", "Virka- tai työvapaalla", "Harrastustoiminta (muu kuin työ- tai virkasuhde tai sopimusvarainen toimintavalmius)", "Opiskelija".
    1.  Kysymystä muokattiin kokonaisvaltaisesti myöhemmin kehittämisprosessissa.
18. Muokattiin vastausvaihtoehtoa ryhmäkohtaamismittarilla: "Yhteistyökumppanit tai sidosryhmät (esim. muut turvallisuusviranomaiset, koulutus- tai tutkimusorganisaatiot, media, kolmannen sektorin toimijat".
    1.  Mittari poistettiin myöhemmin kehittämisprosessissa.
19. Työasemamittari erotettiin kahdeksi kysymykseksi.
    1.  Jos vastaaja valitsi organisaatiokseen "Pelastuslaitos" tai "Sopimuspalokunta tai palokuntayhdistys", kysymyksessä oli vastausvaihtoehdot "Ylin johto", "Keskijohto", "Alin johto", "Suorittava henkilöstö" ja "Hallinnollinen henkilöstö". Jokaiselle vastausvaihtoehdolle annettiin myös esimerkkejä.
    2.  Jos vastaaja valitsi organisaatiokseen "Pelastusalan valtakunnallinen järjestö" tai "Koulutusorganisaatio", kysymyksessä oli vastausvaihtoehdot "Johtoporras", "Asiantuntijat (suunnittelijat, tutkijat)", "Hallinnollinen henkilöstö", "Opetushenkilöstö" ja "Opiskelija".
    3.  Mittareita muutettiin myöhemmin kehittämisprosessissa.
20. Työuran pituusmittarista poistettiin määritelmä nykyisestä työpaikasta, jotta mittari mittaisi koko työuran pituutta.
21. Työuran pituusmittari ketjutettiin siten, että kysymys näkyi kaikille vastaajille paitsi opiskelijoille.
    1.  Ketjutus poistettiin myöhemmin kehittämisprosessissa.
22. Lisättiin uusi kysymys työpaikan muutosaikeista. Mittarilla oli seitsemän vastausvaihtoehtoa: "En ole suunnitellut työkuvani muutosta", "Olen harkinnut työtehtävieni vaihtoa organisaation sisällä", "Olen vaihtamassa työtehtäviäni organisaation sisällä lähiaikoina", "Olen harkinnut työpaikan vaihtamista pelastusalan sisällä", "Olen vaihtamassa työpaikkaa pelastusalan sisällä lähiaikoina", "Olen harkinnut lähtemistä pelastusalalta kokonaan" ja "Olen lähtemässä pois pelastusalalta lähiaikoina".
    1.  Kysymystä muutettiin myöhemmin kehittämisprosessissa.
23. Lisättiin uusi kysymys työpaikan muutosaikeiden syistä. Vastaus sallittiin avovastauksena. Kysymys ketjutettiin siten, että kysymys näytettiin jos vastaaja oli ilmaissut jonkun muutosaikeen aikaisemmalla kysymyksellä.
    1.  Ketjutusta muutettiin vastaamaan muutosaiekysymyksen muutoksia myöhemmin kehittämisprosessissa.
24. Muokattiin arkistointisuostumuksen tekstiä ja poistettiin avovastausten julkaisusuostumus, sillä päätimme, ettemme aio arkistoida avovastauksia sellaisinaan.
25. Poistettiin kaikkien taustamuuttujien sekä tiedonkeruun suostumuksen satunnaistaminen.

Muutostenteon yhteydessä huomattiin, että syrjinnän mittaaminen oli jäänyt pois. Lisäsimme työpaikkaväkivallan mittaristoon syrjinnän määritelmän nojautuen yhdenvertaisuuslakiin, ja kehitimme kirjallisuuskatsausten tulosten pohjalta tarkat mittarit syrjinnälle. Huomasimme, että vain kaksi tutkimusta kirjallisuuskatsauksen tuloksista mittasi syrjinnän kokemuksia tarkemmalla kuin yleisellä tasolla, molemmat laadullisin menetelmin (avokysymys kyselyssä sekä teemahaastattelu). Lisäsimme myös Yhdenvertaisuusvaltuutetun verkkosivuilta löydettyjä esimerkkejä kyselyyn, jolloin saatiin yhteensä 15 mittaria organisaation sisäiselle syrjinnälle ja 8 mittaria organisaation ulkopuoliselle syrjinnälle.

## Asiantuntijatyöpaja 25.3.2024 {#sec-kyselynvalmistelu-asiantuntijatyopaja}

Lähetimme alustavan kutsusähköpostin kaikille pelastuslaitoksille, jossa pyysimme laitoksia nimeämään henkilön hankkeen työryhmätyöskentelyyn. Kutsu lähetettiin yhteistyössä Hyvinvointialueyhtiö Hyvil Oy:n kanssa pelastusjohtajien sähköpostiosoitteisiin sekä pelastuslaitosten virkasähköposteihin perjantaina 2.2.2024. Vastauksia pyydettiin 14.2.2024 mennessä. Saimme seitsemän ilmoittautumista määräaikaan mennessä.

Lähetimme kutsut asiantuntijatyöpajaan 23.2.2024. Kutsut lähetettiin projektipäällikön toimesta henkilökohtaisiin sähköposteihin nimetyille henkilöille sekä ohjausryhmän jäsenille, ja kirjaamoihin tai virkaposteihin 15 henkilön ilmoittamatta jättäneille pelastuslaitoksille. Vastauksia pyydettiin perjantaihin 15.3.2024 mennessä. Muistutusviesti lähetettiin kaikille ei-ilmoittautuneille henkilöille 11.3.2024.

Työpaja järjestettiin Kuopiossa Pelastusopistossa sekä etäyhteydellä 25.3.2024. Työpajaan osallistui yhteensä 20 henkilöä. Työpajan aikana projektipäällikkö esitteli hankkeen etenemisen ja lomakevedoksen rakenteen, jonka jälkeen osallistujat käsittelivät kyselyn eri osioita ohjatusti hankkeen toimijoiden toimesta. Osallistujat jaettiin kolmeen ryhmään, ja jokaiselle ryhmälle annettiin vastuu yhdestä kyselyn osa-alueesta, mutta ryhmät saivat ajan puitteissa myös käsitellä muita kyselyn osuuksia.

Työpajassa nousi esille seuraavia huomioita ja muutosehdotuksia kyselylomakkeesta:

1.  Esiintymismittareissa sanamuutoksia otsikossa.
2.  Tarkennusmittareissa useita sanamuutoksia, yhdistämisehdotuksia sekä lisäyksiä.
3.  Vaikutusmittarissa muutoksia vakavuuden esimerkkeihin, jotta vakavuuksien skaala olisi laajempi.
4.  Vaikutusten pitkäkestoisuusmittarille ehdotettiin selkeytyksiä sanamuotoihin.
5.  Reaktiomittari todettiin liian kohdennetuksi virkaa tekeville eikä siten ottanut huomioon muita kohderyhmiä, sanamuotoja ehdotettiin muutettavaksi.
6.  Ilmoitusjärjestelmien olemassaolon mittariin ehdotettiin vastausvaihtoehtoa jossa järjestelmä on olemassa, mutta vastaaja ei tunne järjestelmää.
7.  Ilmoitusjärjestelmien olemassaolon mittarin esimerkkeihin ehdotettiin PERA-järjestelmän lisäystä.
8.  Asennemittariin ehdotettiin useita muutoksia alakysymyksiin sanamuodoissa sekä uusia lisäyksiä.
9.  Työuupumuksen mittariin ehdotettiin muutoksia.
10. Organisaatiotoimiin ehdotettiin henkilöstötilaisuuksien ja tilanteiden käsittelytilaisuuksien lisäämistä.
11. Organisaatiotoimien koettujen vaikutusten mittarin skaala nähtiin haasteellisena.
12. Organisaatiotoimien koettujen vaikutusten mittarille ehdotettiin erillistä "En osaa sanoa"-vaihtoehtoa.
13. Ohjeistusten koetun riittävyyden mittari koettiin haasteelliseksi vastaajalle.
14. Tärkeimpien puuttumiskeinojen mittari koettiin myös erittäin haasteelliseksi sekä liian pitkäksi. Osallistujat ehdottivat monia eri muutoksia, lisäyksiä ja poistoja.
15. Organisaatiokuuluvuusmittariin ehdotettiin SPAL:n poistamista kohderyhmästä, sillä SPAL on vain yksi monista pelastusalaa edustavista ammattiliitoista.
16. Työrytmitysmittarin vastausvaihtoehdot eivät koettu sopivan kohderyhmien todelliseen työkuvaan. Selkeytystarvetta koettiin eniten pelastuslaitosten sekä sopimuspalokuntien osalta, joiden työkuvat erosivat laajasti aikaisemmin kehitetyistä vastausvaihtoehdoista.
17. Ryhmäkohtaamismittarin vastausvaihtoehdot koettiin käyttävän ei-vakiintunutta sanastoa. Mittariin ehdotettiin useita muutoksia ja lisäyksiä.
18. Operatiivisen henkilöstön organisaatioasemamittariin ehdotettiin laajoja muutoksia esimerkkeihin.
19. Ei-operatiivisen henkilöstön organisaatioasemamittariin ehdotettiin niinikään laajoja muutoksia vastausvaihtoehtoihin.
20. Työuran kestomittariin ehdotettiin muutoksia esimerkkitekstiin. Opiskelijoiden vastausmahdollisuutta kyseenalaistettiin.
21. Muutosaikeiden mittari koettiin kohdistuvan liiallisesti ammattiuraa tekeviin, eikä muilla kohderyhmillä ollut yhtäläisiä mahdollisuuksia vastata.
22. Muutosaikeiden syymittarille ehdotettiin, että tietojen poisjääminen arkistoinnista voitaisiin korostaa entiseltään.
23. Osallistujat ehdottivat, että taustakysymykset siirrettäisiin kyselyn alkuun, jotta voitaisiin ketjuttaa vastausvaihtoehtoja taustakysymysten mukaisesti. Siirto koettiin myös helpottavan vastaajan kognitiivista rasitetta, koska vastaaja pystyisi helpommin arvioimaan vastaustensa organisaatiokontekstin.
24. Osallistujat ehdottivat myös iän sekä vähemmistöryhmäkuuluvuuden kysymistä.

Kävimme muutosehdotukset läpi hanketoimijoiden kanssa ja suoritimme useimmat niistä työpajaa seuraavina päivinä 25.3.-27.3.2024.

Emme tehneet seuraavia työpajan ehdottamia muutoksia:

-   Työuupumusmittariston muutoksia emme tehneet, sillä mittari oli jo validoitu aikaisemmassa tutkimuksessa, jolloin sen muuttaminen heikentäisi validiteetin inferenssiä tutkimusasetelmaamme.

-   Emme lisänneet "En osaa sanoa"-vaihtoehtoa organisaatiotoimien koettujen vaikutusten mittaristoon, sillä Webropol-järjestelmä ei salli vaihtoehdon lisäämistä.

-   Päätimme mahdollistaa opiskelijoiden vastauksen työuran pituuden kysymykseen. Muokkasimme siten myös kysymystä kohdistumaan koko uraan, mukaan lukien opiskeluajan.

-   Taustakysymyksistä päätimme siirtää vain organisaatioaseman kyselyn alkuun. Ketjutimme sitten muut taustakysymykset tämän avulla.

-   Emme lisänneet iän tai vähemmistöryhmään kuuluvuuden kysymyksiä tietosuojan takia. Tutkimuskirjallisuus ei tukenut iän mittaamista osana epäasiallisen ja väkivaltaisen kohtelun esiintyvyyttä, ja vähemmistöryhmäkuuluvuuden mittaaminen tekisi tutkimuksesta eettisesti erittäin haasteellisen kuuluvuuden erityisen henkilötietotilan takia.

## Rekisteröidyn tutkimusartikkelin vertaisarviointiprosessi maalis-toukokuu 2024 {#sec-kyselynvalmistelu-esirekisteroityartikkeli}

Samanaikaisesti asiantuntijatyöpajan kanssa kirjoitimme rekisteröidyn tutkimusartikkelin vertaisarvioitavaksi Rekisteröityjen tutkimusraporttien kansallisessa vertaisarviointikeskuksessa (RR-keskus). Artikkelin vertaisarviointiprosessi noudatti seuraavia päivämääriä:

1.  Sovimme RR-keskuksen suosittelijan kanssa vertaisarvioinnin aikataulusta tammikuussa 2024.
2.  Lähetimme ensimmäisen vedoksen arviointiin 14.3.2024.
3.  Vastaanotimme ensimmäiset arviot 4.4.2024.
4.  Vastasimme arvioihin toisella vedoksella 6.5.2024.
5.  Vastaanotimme toiset arvioit 20.5.2024.
6.  Vastasimme arvioihin kolmannella vedoksella 18.6.2024.
7.  Ensimmäisen kierroksen käsikirjoitus hyväksyttiin 1.8.2024.

Arviointiprosessissa saimme kehitysehdotuksia kyselytyökaluun. Kirjoitusvaiheessa (tammikuu 2025) toisen kierroksen käsikirjoitus on vertaisarvioitavana. Ensimmäisen kierroksen käsikirjoitukseen voi tutustua verkossa: [Valmistuneet arviot](https://www.jyu.fi/fi/tutkimus/julkaiseminen-jyvaskylan-yliopistossa/rekisteroidyt-tutkimusraportit-valmistuneet-arviot).

Vertaisarviointiprosessissa teimme seuraavat muutokset kyselylomakkeeseen:

1.  Lisäsimme esiintyvyysmittarin selitteeseen tarkennuksen, että verbaalinen väkivalta voi myös esiintyä sosiaalisen median välityksellä.
2.  Määrittelimme keskeiseksi käsitteeksi "epäasiallinen ja väkivaltainen kohtelu" arviointikeskustelujen pohjalta. Arvioijat kiinnittivät huomiota eri kohtelun muotojen eroihin sekä esiintymismuotoihin organisaatioiden sisäisesti sekä ulkopuolelta tulleena kohteluna. Päivitimme käsitteen kyselyyn kautaaltaan.

## Eettinen arviointiprosessi {#sec-kyselynvalmistelu-eettinenarviointi}

Samanaikaisesti työpajan ja rekisteröidyn artikkelin kanssa suoritimme kyselytutkimuksen eettisen ennakkoarvioinnin Itä-Suomen yliopiston ihmistieteiden tutkimuseettisessä toimikunnassa. Arviointiprosessi noudatt seuraavia päivämääriä:

1.  Sovimme toimikunnan kanssa joustosta materiaalinjättöpäivämäärään tammi-helmikuussa 2024.
2.  Lähetimme ensimmäisen lausuntopyynnön 27.3.2024.
3.  Vastaanotimme täydennyspyynnön samana päivänä.
4.  Lähetimme täydennetyn lausuntopyynnön samana päivänä.
5.  Vastaanotimme täydennyspyynnön 12.4.2024.
6.  Lähetimme toisen täydennetyn lausuntopyynnön 6.5.2024.
7.  Vastaanotimme täydennyspyynnön 20.5.2024.
8.  Lähetimme kolmannen täydennetyn lausuntopyynnön 21.5.2024.
9.  Vastaanotimme puoltavan lausunnon 22.5.2024.

Eettisessä arvioinnissa teimme muutoksia kyselytyökaluun seuraavasti:

1.  Saatekirjettä päivitettiin tiedoilla tutkimuksen tarkoituksesta, vastaamisen hyödyistä ja tulosten julkaisusta ja viestinnästä. Toimikunnan nimi korjattiin saatekirjeessä.

2.  Tiedonkäsittelyn kestoaikaa pidennettiin päivämäärään 31.12.2029 suositusten mukaisesti, ja anonymisointiprosessin selitettä selvennettiin.

3.  Tutkimuksen nimi ja henkilötietojen käsittelyperusteet yhdenmukaistettiin kyselylomakkeen ja tutkimuksen suunnitelmadokumenttien välillä.

4.  Suostumuskysymykset yhdistettiin yhdeksi kysymykseksi kyselyn alkuun.

## Tutkimuslupahakemukset {#sec-kyselynvalmistelu-tutkimuslupahakemukset}

Haimme tutkimuslupia jokaiselta hyvinvointi- ja itsehallintoalueelta Suomesta. Lupahakemukset kohdennettiin joko alueelliseen pelastustoimeen tai sekä pelastustoimeen että ensihoidon palvelualueeseen, riippuen hyvinvointialueen palvelujärjestelyistä.

Lupahakemusten yhteydessä teimme pieniä muokkauksia kyselylomakkeeseen. Yleisesti muokkaukset koskivat määritelmiä ja kirjoitusmuotoja, kuten ensihoidon selkeämpi mukaanottaminen kyselyn kaikissa kysymyksissä. Muutokset eivät koskeneet mittareiden määrää, sijoittelua tai lisäämistä/poistamista.

Lähetimme tai tiedustelimme tutkimuslupia kaikilta hyvinvointialueelta, Helsingin kaupungilta sekä Maarianhaminan pelastuslaitokselta. Maarianhaminan osalta emme tarvinneet tutkimuslupaa. Saimme luvan kaikkiin alueisiin, paitsi yhden alueen pelastuslaitokseen ja toisen alueen ensihoitoon.

Yksi alue myönsi tutkimusluvan myöhässä, tiedonkeruun alkamisen jälkeen. Inhimillisen virheen vuoksi kyselylomake oli välitetty alueelle ennen myöntöä. Emme pysty erottelemaan aineistosta vastaajia, jotka vastasivat ennen tutkimusluvan myöntöä.

## Erinäiset muut muutokset {#sec-kyselynvalmistelu-muut}

Tapaamisessa 1.7.2024 Suomen Pelastusalan Keskusjärjestön edustajien kanssa sovittiin, että tutkimuksen kohderyhmiin lisätään pelastusliittojen henkilöstö. Nämä lisättiin kyselyyn osaksi pelastusalan valtakunnallisia järjestöjä, ja kyselyssä olevat tarkennetekstit korjattiin vastaamaan lisäystä. Muutos ei vaatinut muiden kysymysten muutosta.
